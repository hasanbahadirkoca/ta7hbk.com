---
title: Neden Kenwood TH-D75 Aldım? Almasa mıydım?
description: "Kenwood TH-D75 alarak bir hata mı yaptım? Bir el telsizine bu kadar para vermek mantıklı mı? Cevapları yazıda."
date: 2025-04-09 00:00:00 +0300
layout: post
toc: true
categories: [El Telsizi]
tags: [Amatör Telsizcilik]
---

Yeni başlayan bir amatör telsizci olarak önce Baofeng UV-82, ardından Quansheng UV-K6 modelini kullandım. APRS'ye olan ilgim nedeniyle bu özelliğe sahip yeni bir telsiz arayışına girdim. Karşılaştığım bazı sorunlar sonrasında çevremdeki tecrübeli amatör telsizcilere danıştım. "Oyuncak telsizlerle bu işler olmaz" yanıtlarını almam üzerine ciddi bir telsiz alma kararı verdim. Yaesu FT5D ile Kenwood TH-D75 arasında kaldım ve tercihimi HF dinleme özelliği ile APRS desteğine sahip ilk marka olması nedeniyle Kenwood TH-D75'ten yana kullandım.

## Kenwood TH-D75 Aldığıma Pişman Mıyım?

Kenwood TH-D75 pek çok harika özellikle gelse de, bazı can sıkıcı yönleri de yok değil. En büyük handikapı batarya performansı. Tüm ek özellikler kapalıyken dahi batarya yalnızca 1.5 gün dayanıyor. Ek özellikleri aktif kullandığınızda ise bu süre yalnızca birkaç saate düşüyor. Telsizi daha fazla kullandıkça yeni özelliklerine hayran kalıyor, ancak bir yandan da her gece telefon gibi şarja takma ihtiyacı hissediyorsunuz. Hatta yanınızda başka bir telsiz varsa, şarjı idareli kullanmak için TH-D75’i kapatmayı tercih ediyorsunuz.

## En Beğendiğim Özellikler

### 1. Gerçek 5W Çıkış Gücü

Bu soru uzun zamandır aklımı kurcalayan, ancak kimseden tatmin edici bir açıklama alamadığım bir konuydu. Nihayet TA2P Tunç Bey ile tanışmamız sayesinde bu konuda çok değerli ve teknik açıdan doyurucu bir yanıt alma şansı yakaladım. Kendisine hem bilgisi hem de paylaşımcılığı için teşekkür ederim.

Piyasada 10W olarak satılan el telsizlerinin çoğunun arka etiketinde aslında 8W yazdığını görebilirsiniz. Ayrıca bu cihazların antenlerinin SWR değerleri genellikle 2'ye yakındır. Harmonik üretimleri de oldukça yüksektir. FCC kurallarına göre bir cihazın çıkış gücü üzerindeki harmoniklerin en az 43 dB daha düşük olması gerekmektedir. Bu nedenle 8W çıkışlı kalitesiz bir telsiz, SWR ve harmonik kayıplar nedeniyle efektif olarak 5W’ın çok altında bir performans gösterir. Kenwood TH-D75 ise FCC denetlemelerinden de geçerek gerçek 5W çıkış sunar.

### 2. Gelişmiş APRS Özelliği

Kenwood'un ilk APRS'li telsiz üreten firma olmasından da tahmin edebileceğiniz üzere APRS gönderme ve alma performansı mükemmel. 50 APRS durum paketi ve 50 mesaj saklayabiliyor. Ayrıca APRS Digipeater özelliği sayesinde çevredeki paketleri tekrarlayabiliyor.

### 3. Ses Kaydı

32GB'a kadar microSD kart desteği ile gelen telsiz, konuşmaları .wav formatında kaydedip kendi üzerinden oynatabiliyor. Bu işlev kısayol tuşlarına atanabiliyor.

### 4. Sesli Mesaj Gönderimi

microSD kart taktığınızda sesinizi kaydedebilir, ardından bu kaydı frekans üzerinden kolayca iletebilirsiniz. Kısayol tuşlarına atayarak bu özelliği pratik bir şekilde devreye alabilirsiniz. Özellikle yolculuk sırasında veya belirli bir frekansta sıkça yaptığınız "Frekansta dinlemede olan istasyon var mı..." gibi tekrarlayan anonslar için oldukça pratik ve zaman kazandırıcı bir özellik. Böylece her seferinde aynı anonsu tekrar tekrar yapmanıza gerek kalmaz, telsiz sizin yerinize otomatik olarak bu çağrıyı yapabilir.

### 5. Mors Gönderimi

3 numaralı tuş, aynı zamanda telsiz üzerinden mors sinyali göndermek için de kullanılabiliyor. Bu özellik yalnızca acil durumlarda değil,  mors görüşmeleri yapmak isteyen amatörler için de oldukça faydalı.

### 6. USB-C Şarj Desteği

PD destekli adaptörlerle USB-C üzerinden doğrudan şarj edilebiliyor. Eski Quansheng modellerinin aksine modern şarj cihazları ile uyumlu.

### 7. HF Dinleme

Dahili anteniyle HF bantlarını dinleyebilir, harici anten desteğiyle daha iyi alım yapabilirsiniz. Ancak alıcı kartı çok hassas olduğundan güçlü sinyallerde aşırı yüklenme sorunu yaşanabiliyor.

### 8. Gerçek Çift Band Dinleme

İki frekansı aynı anda dinleyebilir, balance ayarı ile hangisinin baskın olacağını belirleyebilirsiniz. APRS açıkken konuşmaları da kaçırmazsınız.

### 9. Bluetooth Özelliği

Kendi kulaklığınızla PTT yapabilir, KISS Mode üzerinden APRS verilerini bilgisayara aktarabilirsiniz. MacOS tarafında henüz hazır bir uygulama yok ancak geliştirilecek bir yazılım ile iGate olarak dahi kullanılabilir.

### 10. Diğer Özellikler

Telsizi GPS alıcısı olarak kullanabilirsiniz. FM radyo dinleyebilir, SSB/CW/AM filtreleme yapabilirsiniz. Sesli rehber özelliği sayesinde işitme engelli kullanıcılar da telsizi kullanabilir.

## Kötü Özellikler

### 1. Batarya Süresi

En büyük hayal kırıklığı. Özellikleri kapatsanız bile batarya kısa sürede bitiyor. Yanınızda taşınabilir güç kaynağı veya yedek batarya taşımak neredeyse zorunlu.

### 2. İkili Alıcıların Pil Tüketimi

İki alıcı ayrı devrelerde olduğu için güç tüketimi iki katına çıkıyor. Tasarruf modunda ise belirleyen saniye aralıklarıyla dinleme kartlarını açarak kontrol yaptığından çağrıların başını kaçırma riski artıyor.

### 3. Crossband Tekrarlayıcı Yok

İki alıcıya sahip olmasına rağmen bu özellik Kenwood tarafından dijital modla sınırlandırılmış. Duyduğum bir açıklamaya göre kullanıcıların telsizi ohm değeri uygun olmayan çatı antenlerine takarak zarar vermesinden ötürü Kenwood bu ürününde bu özelliği eklemek istememiş.

### 4. Hızlı Şarj Eksikliği

USB-C var ama hızlı şarj yapmıyor. Hızlı şarj için ayrıca şarj standı almak gerekiyor. USB-C üzerinden yalnızca 5W hızı ile şarj olabiliyor.

### 5. Batarya Sabitleme Sorunu

Batarya telsize tam oturmuyor ve sallanıyor. Bu durum telsiz özelliklerine etki etmese bile kalite hissini olumsuz etkiliyor.

### 6. Otomatik Ekran Aydınlatması

Konuşma başladığında ekran aydınlatması açılmıyor. Karanlık ortamda kullanım zorluğu oluşturuyor.

### 7. Tuşların Sıkışık Yerleşimi

Dikey boşluk yok denecek kadar az. Eldivenle veya kalın parmaklarla kullanmak zorlayıcı olabiliyor.

### 8. Bluetooth Bağlantı Problemleri

BLE desteği yok. Yeni nesil cihazlarla bağlantı sorunları yaşanıyor. Bağlantı koptuğunda manuel olarak yeniden eşleştirme gerekiyor.

### 9. Batarya Göstergesinin Yetersizliği

Yalnızca renk ile gösterim var. Yüzdesel ya da voltaj bazlı detaylı bilgi sunulmuyor.

### 10. Güncelleme Eksikliği

Uzun süredir yeni bir güncelleme yayınlanmadı. Yazılımla çözülebilecek pek çok problem göz ardı ediliyor. Özellikle Quansheng gibi bir telsizden sonra kullanmaya başladığım için ne kadar büyük bir eksiklik olduğunu daha çok hissedebiliyorum.

## Özet

Yazıyı tarafsız bir gözle okuduğumda kötü yönleri ağır basıyor gibi görünse de, kullanım deneyimi olarak baktığımda cihazın hissiyatı ve kullanım keyfi gerçekten üst düzey. Hoparlör ve mikrofon kalitesi çok iyi. PTT tuşunun tepkimesi ve malzeme kalitesi tatmin edici.

Bu telsizi takım elbise ile takılan bir kol saati gibi düşünebilirsiniz. Doğada kullanmak için değil belki ama şehirde, günlük hayatta şık ve güçlü bir cihaz. Eğer siz de daha çok şehirli bir amatör telsizciyseniz bu cihazdan memnun kalabilirsiniz.

---

Umarım herkes hayalindeki telsize en kısa sürede kavuşur ve güzel günlerde kullanır.

73 de TA7HBK – Hasan Bahadır KOCA

## Bu Telsizle Birlikte Alınabilecek Aksesuarlar

### [Baseus 30W PD Destekli Powerbank](https://app.hb.biz/Wm8Bwnn2QVjJ)

Kendi kablosuna ve MagSafe desteğine sahip. Kablo taşımadan şarj imkanı sunduğu için tercih ediyorum.

### [Anker 18W Mini Powerbank](https://www.amazon.com.tr/Anker-Powerbank-Lightning-sertifikal%C4%B1-bataryas%C4%B1/dp/B0BV5YV836)

Kompakt boyutu ve entegre Type C ucu sayesinde kablosuz taşımaya uygun. Adaptöre direkt bağlanabilir. Kenwood TH-D75 üzerinde de takılı durumda olduğunda konuşma yapılabiliyor.

### Hızlı Şarj Standı

Henüz Türkiye'de satışa başlamadığı için link veremiyorum.

### Ek Batarya

Henüz Türkiye'de satışa başlamadığı için link veremiyorum.

