---
title: Neden Kenwood TH-D75 Aldım? Almasa mıydım?
description: "Kenwood TH-D75 alarak bir hata mı yaptım? Bir el telsizine bu kadar para vermek mantıklı mı? Cevapları yazıda."
date: 2025-04-09 00:00:00 +0300
categories: [El Telsizi]
tags: [Amatör Telsizcilik]
---


Yeni başlayan bir amatör olarak Baofeng UV82 ve sonrasında Quansheng UVK6 kullandım. APRS'ye olan ilgimden ötürü bu özelliğe sahip yeni bir telsiz almayı düşünüyordum. Bir sorun yaşadığımda çevremdeki amatör telsizcilere danıştığımda "Oyuncak telsiz ile bu iş yapılmaz!" yanıtlarını aldığımdan iyi bir telsiz almaya karar verdim. Yaesu FT5D ile Kenwood TH-D75 arasında kaldığımda HF dinleme özelliği ve APRS kullanan ilk firma olması sebebiyle Kenwood'u tercih ettim.

## Kenwood TH-D75 Aldığıma Pişman Mıyım?

Kenwood TH-D75 harika özelliklere sahip olmasına rağmen alırken bir kaç kez düşünmeyi gerektirecek kötü özelliklere de sahip. Bunlardan en önemlisi batarya performansı. Bataryası tüm ek özellikler kapalı durumdayken 1.5 gün, farklı özellikleri de kullanmak istediğinizde bir kaç saat dayanabiliyor. Kullanmaya devam ettikçe, yeni özellikleri keşfettikçe hem hayran kalacağınız hem de bir iPhone kullanır mışcasına her akşam şarja takarak uyumak zorunda kalacağınız, hatta yanınızda farklı bir telsiz varken şarjı bitmemesi için kapatmaya başlayacağınız bir telsiz.


# Kenwood TH-D75 En Güzel Özellikleri

### 1. Gerçek 5W Çıkış Gücü

Telsiz araştırdığım süreçte çevremde 10 Watt çıkış gücüne sahip el cihazı almam yönünde tavsiyeler duyuyordum. El telsizinin azami çıkış gücü yasal olarak 5 Watt olduğundan tercih etmiyordum. Bununla birlikte Kenwood, Yaesu gibi firmaların amiral gemisi diyebileceğimiz el telsizlerine neden 10 Watt çıkış gücü eklediğini anlamaya çalışıyordum. Tatmin edici cevabı TA2WX ile tanıştığımızda almış oldum. Bu durumun sebepleri şu şekilde:

- 10 Watt yazan cihazların arkalarına bakıldığında 8 Watt yazıyor. Yani bu telsizler 10 Watt olarak satılmasına rağmen aslında 8 Watt azami çıkış gücüne sahip.
- Elinizde 10 Watt olarak satılan el telsizi varsa siz de bataryasının altındaki etiketi kontrol ederek teyit edebilirsiniz.
- Üzerlerinde gelen antenlerin SWR değerleri 2'ye yakın oluyor. Bunu da sitesinden bu telsizlerin incelemelerine bakarak veya kendi SWR ölçüm cihazınız ile teyit edebilirsiniz.
- Harmonik üretimi. Sanıyorum en önemli faktör bu. Kaliteli markaların amatör telsizleri ülkelere göre farklı kontrollerden geçmek ve onay almak zorunda.

ABD Federal İletişim Komisyonu (FCC) kurallarına göre bir vericinin ürettiği en yüksek harmonik seviyesi gönderme yaptığı esas frekanstaki gücünden en az 43 dB az olmak zorunda. Bu durumda da bildiğinizde şu sonuç ile karşılaşıyorsunuz, 8W çıkış yapan kalitesiz bir el telsizi hem antenin SWR oranından ötürü bir kayıp yaşıyor hem de harmonikleri de çok yüksek enerji harcadığı için esas gönderme yapması gereken frekansta 5W'ın çok altında bir güç ile çıkış yapabiliyor.

### 2. APRS Özelliği

Bu telsiz muhtemelen Kenwood'un ilk APRS'li telsizi satışa sunan firma olmasından da kaynaklı harika çalışan bir APRS yazılımına sahip. Hem gönderme hem de alma performansı gayet güzel. 50 adet APRS durum paketi, 50 adet APRS mesaj paketini depolayabiliyorsunuz. APRS Digipeater özelliği de mevcut, çevrenizdeki kişilerden alınan paketlerin tekrar iletilmesini sağlamak da mümkün görünüyor. Nasıl bir senaryoda işe yarar bilmiyorum. Henüz test etmedim, test ettiğimde ekleme yapacağım.

### 3. Ses Kaydı Özelliği

SD Kart girişine azami 32GB Micro SD Kart takarak ses kaydı ve diğer ek özellikleri kullanmaya başlayabiliyorsunuz. Ses kaydı özelliğini dilerseniz kısayol tuşlarına atayarak hızlı bir şekilde devreye alıp devre dışı bırakabiliyorsunuz. Ses kayıtları wav formatında kaydediliyor ve telsiz üzerinden tekrar dinlenebiliyor.

### 4. Ses Mesajı Özelliği

Yine SD karta ihtiyaç duyan bu özellik sayesinde ses kaydınızı alarak istediğiniz frekansta ses kaydınızı gönderebiliyorsunuz. Bu özelliği de aynı şekilde kısayol tuşlarına atayarak kullanabiliyorsunuz. Bu sayede yolculuk sırasında farklı frekanslarda "Frekansı dinlemede olan istasyon var mı?" anonsu yapmak ile uğraşmıyor, otomatik bir şekilde bunu halledebiliyorsunuz.

Ne kadar doğru olur emin olamamakla birlikte düzenli çevrimlerde yapacağınız anonsunuzu kaydederek çevrim sırasında da tek tuş ile bu anonsu dinletebilir ve çevrime dahil olabilirsiniz. (Tavsiye etmiyorum 🙂)

Buna benzer sık yaptığınız anonsları ses kaydı olarak her defasında okuma ihtiyacı olmadan gönderebilirsiniz. Ek olarak aldığınız ses kaydını tekrarlı olarak da gönderebiliyorsunuz. 0 ile 60 saniye arasında bekleme süresi belirleyerek siz iptal etmediğiniz sürece sürekli anons yapmasını sağlayabilirsiniz.

Test edemediğimi belirterek dijital modda kullandığınızda size seslenen kişiye otomatik bir sesli mesaj dinletebildiğinizi de eklemek isterim.

### 5. Morse Gönderme İmkanı

Bu neden her telsizde standart olarak gelmediğini merak ettiğim bir özellik. 3 tuşa basıldığında mors sinyali göndermenizi sağlıyor. Zor bir durumda veya sesinizi ulaştıramadığınız bir senaryoda simplex olarak iletişim sağlamak için mors sinyali gönderebiliyorsunuz.

### 6. Type C Şarj İmkanı

Quansheng Type C portu ile şarj olabiliyor ancak büyük bir problem var. PD özellikli şarj cihazları ile yani telefonlarımızda kullandığımız şarj cihazları ile şarj olamıyor. Eski tip düşük şarj hızı verebilen bir şarj cihazına bağlamak gerekiyor. Kenwood ise PD destekli şarj cihazları ile de şarj olabiliyor. Bu sayede telefonunuzu şarj ettiğiniz kabloyu ve şarj adaptörünü kullanarak el telsizinizi de şarj edebiliyorsunuz. Seyahatlerde şarj standı veya şarj kablosu taşıma zahmetinden sizi kurtarıyor.

### 7. HF Dinleme Özelliği

Kenwood TH-D75 ile HF frekanslarında da dinleme yapabiliyorsunuz. Kendi içerisinde dahili bir HF anteni ile geliyor. İsterseniz Dual Band anten girişine HF taktıktan sonra ayarlardan harici anten seçeneğini seçerek kendi anteniniz ile de çalıştırabilirsiniz.

Bu noktada en büyük sorun HF alıcı kartının çok hassas olması ve düşük güçlü sinyaller ile bile aşırı yüklenebiliyor olması. Sanıyorum bu özelliği QRP cihazınız ile gönderme yaparken el telsiziniz ile test yapabilmeniz için eklemişler. 100W'lık bir HF cihazın hemen yanında çalıştırdığınızda dahili anten ile bile aşırı yükleniyor ve gücü kısılmadan ses duyamıyorsunuz.

### 8. Gerçek İki Band Dinleme Özelliği

Uygun fiyatlı diğer telsizlerin aksine aynı anda iki farklı frekansı dinleyebiliyorsunuz. Bu sayede iki farklı röleyi ikisinde de konuşma varken dinleyebilir, Balance özelliği ile hangisinden yüzde kaç ses geleceğini seçebiliyorsunuz.

Diğer uygun fiyatlı telsizler ekranda görünen iki frekansı aralıklı olarak kontrol ediyor ve hangisinde konuşma varsa onda bekliyor. Bir frekansta konuşma olduğunda siz müdahale etmediğiniz sürece diğer frekansı duyamıyorsunuz.

Bu özelliğin en önemli avantajı APRS özelliğini kullandığınız sırada röleyi de duyabiliyor olmanız. Bu sayede konuşma olduğu esnada da APRS paketlerini kaçırmamış oluyorsunuz.

### 9. Bluetooth Özelliği

Bluetooth üzerinden kendi kulaklığınızı alarak iki yönlü iletişim ve PTT yapabiliyorsunuz ancak denemedim. APRS KISS mode kullanarak APRS verilerini RAW Text olarak bilgisayarınıza Bluetooth veya Type C üzerinden aktarabiliyorsunuz. Bu sayede telsizinizi şarj ederken iGate olarak da kullanabilirsiniz. Şu anda bunu yapabilmek için en azından MacOS tarafında hazır bir uygulama bulamadım. Kendim yazdığımda sitede yazı olarak paylaşırım, mağazalara da müsait olduğumda eklerim. Haberdar olmak için mail bültenine katılabilirsiniz.

### 10. Ek Özellikler

Daha detaylı bir kullanım yazısında işlemek istediğimden genel olarak da şu özelliklerden bahsetmek istiyorum. Telsizi sadece GPS alıcısı olarak kullanabileceğiniz bir mod bulunuyor. Bu mod ile telsiz fonksiyonları devre dışı kalıyor ve isterseniz type c kablo ile bir bilgisayara gps alıcısı olarak bağlayabiliyorsunuz.

FM Radyo dinleme özelliği bulunuyor, radyo kanallarını da kaydedip isim verebiliyorsunuz. RX Filtre ile SSB, CW ve AM modlarında filtreleme ile telsizi kullanabiliyorsunuz. Ekolayzır sayesinde hem mikrofon hem de hoparlör tarafında ayrı ayrı ekolayzır ayarları yapabiliyorsunuz. Sesli Rehber özelliği sayesinde işitme engelliler için tüm işlemleri seslendirebiliyor. Dijital görüşme yapıyorsanız karşı istasyonun çağrı işaretini okuyabiliyor.


# Kenwood TH-D75 Kötü Özellikleri

### 1. Batarya Performansı

Bu telsizin en kötü özelliği ve tercih edilmemesi sebebi. En büyük pişmanlık sebebi. Yazımızın başında da belirttiğim gibi tüm özellikler kapalı olduğunda 1.5 gün dayanabiliyor. Ancak bir el telsizine bu kadar para verdiğinizde sanıyorum siz de ek batarya için de bütçe ayırın. Ekstra olarak benim gibi Type C powerbank taşımanızı da tavsiye ederim. Yazının sonunda bu telsiz için önerdiğim aksesuarların linklerini bulabilirsiniz.

### 2. Dual Band Dinleme Özelliği

Aynı anda iki frekansı dinleyebilmek güzel olsa da kötü bir tarafı da var. Bu da her iki frekansın da ayrı alıcılara sahip olması. Başta güzel gibi görünen bu özellik basit kullanımlarda işinizi zorlaştırıyor. Keşke diğer telsizler gibi olsaydı diyebiliyorsunuz.

Aynı anda iki farklı alıcı devrede olduğu için pil tüketimi de iki katına çıkmış oluyor. Pil tasarrufu moduna aldığınızda tek alıcı üniteyi aktif edip sırayla bakmak yerine belirlediğiniz zaman aralıklarında iki alıcıya elektrik verip kontrol ediyor ve sonrasında alıcı kartı kapatarak tasarruf sağlıyor. Kullanım süresini 1.5 güne uzatmak için bu özelliği kullanmak zorundasınız ancak bu durumda da çoğu çağrıda çağrı işaretinin baş kısmını kaçırmış oluyorsunuz. O yüzden konuşmaya başlarken mandala bastığınızda telsizi güç tasarrufu modunda olanları da düşünerek bir iki saniye bekleyerek konuşmanızı rica ediyorum 🙂.

### 3. Crossband Tekrarlayıcı Özelliğinin Olmaması

Aynı anda gerçek zamanlı iki bandı dinleyebilmesine ve iki ayrı alıcı kartı olmasına rağmen kendinden çok daha uygun fiyatlı el telsizlerinde olan tekrarlayıcı özelliği bu telsizde bulunmuyor. Kenwood'un eski el telsizlerinde de bulunan bu özellik TH-D75'de dijital modda tekrarlayıcı olacak şekilde kısıtlanmış.

İnsanları dijital modda kullanmaya zorlamaya çalıştıkları için bu özelliği kısıtladıklarını düşünüyorum. Aklıma daha mantıklı başka bir sebep gelmiyor.

### 4. Hızlı Şarj Özelliğinin Olmaması

Kenwood'un Type C konusundaki sorunu da sadece 5W ile yani 5V 1A ile şarj olması. Bu nedenle hızlı şarj adaptörünüz olsa bile telsizi Type C portu üzerinden hızlı şarj yapamıyorsunuz. Hatta kutudan çıkan DC kablo ile bile hızlı şarj yapamıyorsunuz. Hızlı şarj yapabilmek için ek olarak hızlı şarj standını da satın almalısınız. Şarj hızı sizin için önemliyse bu ürün için de bütçe ayırmak zorundasınız.

### 5. Kalitesiz Hissettiren Batarya Bağlantısı

Quansheng veya benzeri ucuz telsizlerde batarya telsize tamamen sabitleniyor ve sallanmıyor. Ancak Kenwood TH-D75 üzerindeki batarya telsizden bağımsız olarak oynuyor. Önemsiz bir detay da olsa bu kadar para ödediğinizde insan daha kaliteli bir hissiyat bekliyor.

### 6. Otomatik Ekran Aydınlatması

Diğer telsizlerin aksine frekansta ses olduğunda ekran aydınlatmasını yakmıyor. Telsiz masanızda dururken ve dual band açıkken birisi size seslendiğinde eğer ortam aydınlık değilse hangi frekansta seslendiğini anlayamıyorsunuz. Hatta PTT tuşuna bastığınızda bile ekran aydınlatması açılmıyor. Karanlıkta konuşma veya dinleme yaparken ekranı görmek isterseniz güç tuşuna veya klavyeden farklı bir tuşa basmak zorundasınız. İsterseniz şarja bağlı olduğunda ekran aydınlatmasının sürekli açık kalmasını sağlayabiliyorsunuz. Ama bu sorunu çözdüğünü düşünmüyorum.

### 7. Tuşların Birbirine Çok Yakın Olması

Tuş takımında rakamların dikeyde aralarında hiç boşluk bulunmuyor. Parmaklarınız biraz büyükse veya eldiven vs kullanıyorsanız bir tuşa basarken üstündeki veya altındaki bir tuşa da basmanız çok olası. Özellikle VFO modda frekans girişi yaparken yanlış bir tuşa tıkladığınızda silme tuşu da olmadığı için frekansı en baştan tuşlamak zorunda kalıyorsunuz.

### 8. Bluetooth Bağlantı Sorunları

Öncelikle BLE yani Bluetooth Low Energy standardını desteklemediği için yeni nesil cihazlarda çok büyük bağlantı sorunları yaşıyorsunuz. Android ile Bluetooth bağlantısının kurulabildiği ancak orada da kesintiler olduğu hakkında yorumlar duydum. MacOS ile denediğimde bir süre sorunsuz çalışıyor ancak bağlantı bir kez koptuğunda tekrar cihazı unutup sıfırdan bağlamak gerekiyor. AirPods, Araç Bluetooth sistemi veya farklı kablosuz kulaklıklara bağlayamadım. Yaesu FTM500 mobil cihazım sorunsuz bir şekilde bağlantı sağlayabiliyor ancak Kenwood tarafında henüz böyle bir destek yok.

### 9. Batarya Göstergesi

Zaten kötü olan batarya performansının üstüne bir de batarya göstergesi sorunu geliyor. Batarya göstergesi sadece yeşil, sarı, kırmızı gibi oransal gösterim yapıyor. Yüzde olarak veya Volt olarak bir görünüm imkanı bulunmuyor. Şarjınız ne kadar daha dayanır emin olamıyorsunuz, son tam şarjınızı düşünerek tahmin yapmak zorunda kalıyorsunuz. Elbette güncelleme ile çözülebilecek basit bir problem.

### 10. Güncelleme Eksikliği

Son gelen güncelleme cihazın üzerinde gelen güncellemeden bir sonraki versiyon ve şimdiye kadar geçen sürede başka hiçbir güncelleme yayınlanmamış. Batarya göstergesi gibi yazılımla düzeltilecek sorunlara dahi çözüm sağlanmamış. Bu aldığınız telsiz ile yalnız kaldığınızı destek alamayacağınız düşündürse de Japonya merkezine mail gönderdiğinizde gerçek bir insanla muhattap olabiliyorsunuz. Umarım gelecek olan güncellemeler ile daha güzel bir telsiz haline gelir.

## Özet

Yazıyı 3.kişi olarak okuduğumda kötü özelliklerin ağır bastığını hissediyorum ancak kullanan birisi olarak hissiyatının da önemli olduğunu düşünüyorum. Bataryanın sallanmasını önemsemediğinizde diğer malzemelerin ve PTT tuşu kaliteyi hissettiriyor. Hoparlör ve mikrofon kalitesinin, genel telsiz kullanımının harika olduğunu söylemeye gerek duymadığımdan güzel özelliklere eklemedim. Zaten bu ücreti ödediğimizde bunlar kaliteli olmak zorunda diye düşünüyorum.

Sonuç olarak bu telsizi takım elbise kol saati olarak tarif edebilirim. Doğaya çıktığınızda takım elbise kol saati yerine Casio G Shock tarzı bir saat daha çok işinize yarayabilir ama benim gibi çoğunlukla şehir hayatında olan bir amatör telsizci iseniz bu telsizi tercih edebilir, takım elbise kol saati takmışcasına yanınızda keyifle taşıyabilir güzel günlerde kullanabilirsiniz.

İnşallah herkes hayalindeki telsizleri en kısa sürede ve güzel günlerde kullanabilir diyerek yazımı sonlandırıyorum. Kendi fikirlerinizi yorum kısmında bizimle paylaşabilirsiniz.

Telsizi satın aldıysanız veya almayı düşünüyorsanız mail listesine kayıt olarak bu telsizin kullanımı, farklı özelliklerin ayarlanması gibi konular hakkında yazılardan haberdar olabilirsiniz.

Ben operatör Hasan Bahadır KOCA. 73 de TA7HBK.

## Bu Telsiz İle Birlikte Satın Almanızı Önerdiğim Aksesuarlar:

### Baseus Type C 30 Watt Destekli Powerbank:
Kendi kablosuna ve MagSafe desteğine sahip bu powerbank ile telsizinizi ekstra bir kablo taşımaya gerek duymadan şarj edebilirsiniz. iPhone kullanıyorsanız MagSafe özelliği ile arkasına yapıştırarak hem kablosuz hem de kablolu şarj edebilirsiniz. (Kablosuz şarjın verimliliğinin kabloya kıyasla çok düşük olduğunu unutmayın)
Bu ve diğer aksesuarlara https://app.hb.biz/Wm8Bwnn2QVjJ linki ile ulaşabilirsiniz.

### Anker Type C 18 Watt Destekli Mini Powerbank:
Bu mini powerbanki çok yer kaplamadan yanınızda taşıyabilir yine üzerinde olan type c uç ile ekstra kablo taşımadan telsizinizi şarj edebilirsiniz. En güzel tarafı da type c duvar adaptörünüze veya farklı bir type c sokete de yine aynı uçtan bağalayarak kabloya ihtiyaç duymadan powerbanki de şarj edebilirsiniz.
https://www.amazon.com.tr/Anker-Powerbank-Lightning-sertifikal%C4%B1-bataryas%C4%B1/dp/B0BV5YV836

### Hızlı Şarj Standı
### Ek Batarya
